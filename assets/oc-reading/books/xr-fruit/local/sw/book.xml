<?xml version="1.0" encoding="UTF-8"?>
<book id="xr-fruitSW" indent="N" lineheight="1.5" paraheight="1.33" fontsize="26">
	<page pageno="0">
		<para>Tunda</para>
	</page>
	<page pageno="1">
		<para>Hapo kale kulikuwa na familia iliyokuwa na mti maalum. Ulikuwa na matunda matamu kupita kiasi. Kila mtu alikuja kuyaonja matunda hayo.</para>
		<para>Familia ilikuwa pia na binti mrembo. Kila mtu alimhusudu.</para>
	</page>
	<page pageno="2">
		<para>Pindi msichana akiwa mwari, wachumba walijazana katika nyumba. Kila mmoja alitaka kumuoa.</para>
		<para>Wazazi wake hawakujua cha kufanya. Hatimaye, walitoa ahadi.</para>
		<para>Binti yao ataolewa na bwana atakayeweza kushinda mchana kutwa hadi saa moja usiku, bila kulila tunda tamu.</para>
	</page>
	<page pageno="3" picjustify="right">
		<para>Habari za ahadi yao zilienea haraka haraka.</para>
		<para>Mtu wa kwanza kufika alikuwa mkulima tajiri wa pale kijijini. Alikuwa kijana na mtanashati kweli. Walimkaribisha na wakamuwekea sufuria la matunda karibu yake.</para>
		<para>Akakaa kwa muda. Hakuweza kustahamili. Alilila tunda na akarejeshwa alikotoka.</para>
	</page>
	<page pageno="4" picjustify="left">
		<para>Kisha akaja mtu aliyemiliki ng’ombe wengi. Yeye pia alikuwa kijana, mtanashati na tajiri.</para>
		<para>“Ni mtu mzuri,” msichana aliwaza. Lakini alilila tunda hata muda haukupita na akarejeshwa alikotoka.</para>
	</page>
	<page pageno="5" picjustify="right">
		<para>Bwana mwengine alimiliki mashamba mengi. Alikuwa mkorofi na mbaya. Msichana alidhani kuwa angeyala matunda haraka haraka.</para>
		<para>Masaa yakapita, hakula tunda. “Tafadhali kula,” msichana alisema. Hatimaye, kiasi ya saa kumi kamili hivi, alikuwa na njaa sana. Alikula tunda na akarejeshwa alikotoka.</para>
	</page>
	<page pageno="6" picjustify="left">
		<para>Kisha kaja chifu wa kijiji. Alikuwa mkongwe, mwenye kiburi na mbaya. “Natumai utakula muda si mrefu,” aliwaza yule msichana.</para>
		<para>Alikaa kwa masaa, hakula chochote. Lakini ilipofika saa kumi na mbili kamili, aliomba kwenda msalani.</para>
		<para>Aliporudi midomo yake ilikuwa mekundu. Alilila tunda kwa siri! Akarudishwa alikotoka. Msichana alifurahi sana.</para>
	</page>
	<page pageno="7" picjustify="right">
		<para>Siku chache baadae, mwana tajiri na mtanashati wa mfalme aliwasili. “Ningependa kuolewa na wewe,” aliwaza msichana.</para>
		<para>Alimwachia kipande kimoja tu cha tunda na akamnasihi asililie.</para>
		<para>Ilipofika mchana mwana wa mfalme hakustahamili. Alilila tunda na akarejeshwa alikotoka. Binti yule alilia kwa kukata tamaa.</para>
	</page>
	<page pageno="8" picjustify="left">
		<para>Siku iliyofuata mkulima kijana alifika. Alikuwa masikini na mvivu, lakini alikuwa na sauti nzuri. Msichana alimpa matunda mengi. Alitumai kuwa angeyala.</para>
		<para>Mchana ukapita, kisha ikafika saa nane. Ilipofika saa kumi, aliomba maji.</para>
		<para>Msichana alianza kuomba dua yule kijana ale tunda. Lakini saa moja usiku ilifika hakula tunda. Akafaulu mtihani!</para>
	</page>
	<page pageno="9">
		<para>Msichana aliwaomba wazazi wake wamuokoe asiolewe na mkulima mvivu. Lakini hawakuweza kuvunja ahadi yao.</para>
		<para>Hivyo mkulima na msichana wakasindikizwa nyumbani kwao. Njiani, yule bwana aliimba wimbo kwa ajili ya msichana. Waliposikia sauti yake nzuri, watu walijazana barabarani.</para>
	</page>
	<page pageno="10" picjustify="right">
		<para>Katika kundi, kulikuwa na watumishi wa kijana wa mfalme.</para>
		<para>Waliona kuwa yule msichana hakuwa na furaha. Kwa hivyo wakamvuta yule mkulima pembeni na kumpa pesa na ng’ombe ili amuache msichana.</para>
		<para>Mkulima aliwaza kidogo. Kisha akasema “Ndio!” Alizichukua pesa na ng’ombe na akaenda zake.</para>
	</page>
	<page pageno="11">
		<para>Watumishi walimvalisha msichana nguo nzuri. Kisha wakampeleka kwa kijana wa mfalme.</para>
		<para>Kijana wa mfalme alifurahi sana. Msichana alilia kwa furaha.</para>
		<para>Na muda si mrefu, wazazi wake walialikwa harusini.</para>
	</page>
</book>
